<div class="content_center">
<pre class="ascii_banner">
 ______     __     ______    
/\  == \   /\ \   /\  __ \   
\ \  __<   \ \ \  \ \ \/\ \  
 \ \_____\  \ \_\  \ \_____\ 
  \/_____/   \/_/   \/_____/ 

</pre>
</div>

<div class="v_separator"></div>

<div class="square normal_square">
Aquesta secció és una mena de currículum vitae, però va més enllà, també parlo de la meva experiència vital, no només professional.
<br><br>
1. <a href="#inicis" class="link">Inicis</a>
<br>
2. <a href="#professional" class="link">Vida Professional</a>
<br>
3. <a href="#interessos" class="link">Interessos</a>
<br>
4. <a href="#actualment" class="link">Actualment</a>
</div>

<div class="v_separator"></div>

<fieldset class="special_square" id="inicis">
  <legend class="square_title">Inicis</legend>
    El meu primer contacte amb la programació va ser de molt jove, a només 10 anys. Devia ser l'any 93 i ma germana gran ja anava a la universitat on hi estudiava Enginyeria de Camins i els meus pares li van comprar una calculadora programable Casio FX-880P. Més que una calculadora era una petita computadora amb una pantalla de text de 32x2 caràcters, s'hi podia connectar una impressora i la característica més important, duia el llenguatge de programació BASIC integrat. Amb el manual de la calculadora i algunes nocions bàsiques d'informàtica que havia après a l'escola amb uns vells ordinadors IBM XT (ja vells aleshores), vaig ser capaç d'escriure petits programes, molt simples.
    <br><br>
    Una mica més tard, al voltant de l'any 95 vaig tenir el meu primer ordinador, un PC amb MS-DOS + Windows 3.11 (que de seguida vaig actualitzar a Windows 95) i amb aquesta màquina vaig avançar molt en els meus coneixements. Fent servir un llibre de la biblioteca pública del meu poble i el programa QBASIC que venia amb el MS-DOS, vaig començar a aprendre molt més i realitzar programes cada volta més complexos. De seguida m'en vaig adonar que el llenguatge BASIC era força limitat, vaig aconseguir una copia (no del tot legal) del compilador Borland Turbo C i vaig aprendre a programar en C amb un llibre que vaig demanar als meus pares com a regal d'aniversari ("Turbo C/C++ Iniciación y Programación Avanzada" de l'Antonio Mata).
    <br><br>
    Però la veritable explosió de coneixement es va produïr a partir de l'any 97 o 98, quan vaig tenir accés a Internet, un altre cop gràcies a ma germana, que havia aconseguit una plaça de professora a un institut públic de Catalunya. En aquella època la Generalitat oferia accés a Internet a tot el seu professorat a través de la XTEC.
    <br>
    Vaig començar a llegir webs sobre llenguatges de programació, sistemes operatius, electrònica, xarxes, seguretat informàtica, ensamblador, programació de virus... qualsevol cosa que tingués a veure amb la computació m'interessava. També vaig començar a fer servir Linux i a connectar a l'IRC-Hispano, on vaig conèixer molta gent, la majoria estudiants d'informàtica o professionals de la programació, dels qui vaig aprendre moltíssim. En aquell temps hi havia poca gent als canals de l'IRC i l'ambient era familiar, tothom s'ajudava i era fàcil que et responguessin preguntes. Les meves majors influències en aquella època van ser sites com Isla Tortuga, els ezines SET, RareGaZz, Phrack i els grups 29A, Apòstols i Chaos Computer Club.
    <br><br>
    Ja a l'institut, estudiant el Batxillerat vaig conèixer altres nois amb inquietuts similars a les meves i vam començar a compartir programes, documents que corrien per Internet, etc. Vam formar un petit grup anomenat "LaSekta" i entre d'altres coses vam editar una revista sobre retro informàtica i ordinadors Amiga, anomenada Amiga Rulez Magazine. També vam organitzar la CatCon, una party informàtica durant 3 anys consecutius, 2001, 2002 i <a class="link" target="_blank" href="https://www.vilaweb.cat/noticia/685809/20030502/catcon-party-reuneix-cap-setmana-calella-aficionats-informatica.html">2003</a>. A més de crear petites produccions com demos, aplicacions, videojocs i gràfics.
</fieldset>

<div class="v_separator"></div>

<fieldset class="special_square" id="professional">
  <legend class="square_title">Vida Professional</legend>
    En acabar la universitat, on hi vaig estudiar Enginyeria de Telecomunicacions, vaig trobar la meva primera feina a <span class="highlight">Hewlett-Packard</span>, a finals del 2005.
    <br>
    Vaig ser al departament de R&D (Recerca i Desenvolupament), primer com a tècnic de laboratori i després com a enginyer junior. Allà hi desenvolupavem plotters, impressores de gran format dissenyades per a imprimir cartells, mapes i aquesta mena de coses. M'hi vaig estar 1 any i mig.
    <br><br>
    Passat aquest temps em vaig adonar que aquella feina ja no em podia aportar gaire cosa més i vaig decidir deixar-la per tornar a estudiar, així que vaig començar Enginyeria Electrònica al 2007. Aquell mateix any, a la primavera, per mediació d'un contacte, vaig trobar la meva segona feina, a l'empresa <span class="highlight">BTI (Barcelona Tecnologies de la Informació)</span>. Aquella feina va suposar un abans i un després en la meva carrera professional. BTI era una càrnica, però jo no treballava a client, sinó a un projecte intern de l'empresa, anomenat TV-WAN. Era un projecte de desenvolupament d'un media player amb funcionalitats avançades, basat en Linux. Fins aquell moment la meva carrera havia anat més enfocada al món de l'electrònica i en aquella feina vaig fer un tomb cap a l'Enginyeria del Software. Aquest fet em va fer abandonar els estudis d'Enginyeria Electrònica, atès que ja no hi veia el sentit.
    <br><br>
    Per desgràcia la cojuntura econòmica del moment va fer molt de mal i el projecte TV-WAN va fer fallida. De manera que a finals del 2009 vaig aprofitar l'experiència adquirida i vaig trobar una altra feina a <span class="highlight">Woxter</span>, força similar, desenvolupament de software per a la reproducció de vídeo sobre sistemes Linux.
    <br>
    I allà a Woxter és on vaig tenir el meu primer contacte amb les tecnologíes mòbils, que han estat la meva principal ocupació d'aleshores ençà. Vaig iniciar un projecte força novedós en aquell moment, de desenvolupament d'un media player basat en Android, fent servir un SoC de Telechips. També vaig desenvolupar el prototip d'una app de música per a fer esport per iPhone.
    <br><br>
    Cada vegada dedicava més temps i esforços a les plataformes mòbils i veia com el sector creixia imparable, fins que a finals del 2010, tot just 1 any després d'haver començat a Woxter, vaig decidir, juntament amb un soci, crear <span class="highlight">Takto</span>, la meva propia empresa de desenvolupament per a plataformes mòbils. Durant el temps que l'empresa va estar en funcionament vaig fer diversos projectes. Alguns de força reeixits, com un catàleg electrònic d'iPad per a la touroperadora alemanya TUI Travel o un sistema de control de visites domiciliàries mitjançant codis QR per al Consorci Hospitalari de Vic.
    <br><br>
    Després de gairebé 3 anys dedicats a l'empresa, vaig decidir tancar-la degut a que no s'havien acomplert les expectatives de rendibilitat econòmica. Així que a principis de l'any 2013 vaig començar a fer de desenvolupador de software freelance. Vaig treballar per a diverses empreses i projectes, entre elles <span class="highlight">Flamingo Partners</span>, <span class="highlight">PUSHTech</span> i <span class="highlight">Ingravity Media</span>, sempre en l'àmbit de les plataformes mòbils.
    <br><br>
    És aquesta última empresa la que em va posar en contacte amb el projecte <span class="highlight">WOO Sports</span> a mitjans de l'any 2014. Aquesta era una empresa nordamericana que havia subcontractat el desenvolupament de les seves apps amb Ingravity Media. Hi vaig treballar indirectament fins al 2016, any en el qual WOO Sports va internalitzar el desenvolupament i em va proposar de continuar al projecte treballant directament amb ells. Hi vaig desenvolupar l'app per iOS, una web app, part de l'app per Android i una utilitat per actualitzar el firmware dels dispositius que comercialitzava l'empresa.
    <br><br>
    M'hi vaig estar fins a l'estiu del 2018, moment en el qual vaig rebre una oferta de <span class="highlight">New Relic</span>, l'empresa on faig feina actualment. New Relic és una empresa especialitzada en observabilitat i instrumentació de software, que lidera el seu sector a nivell mundial. A mi em van oferir d'arrencar un nou projecte per crear un producte d'instrumentació de vídeo. Primer per mòbils (iOS i Android) i després per a totes les possibles plataformes on es pugui veure vídeo: web, televisors intel·ligents, TV sticks, chromecast, etc. L'objectiu és crear la plataforma d'observabilitat més transversal i completa del món i penso que ho estem aconseguint.
</fieldset>

<div class="v_separator"></div>

<fieldset class="special_square" id="interessos">
  <legend class="square_title">Interessos</legend>
  M'agraden moltes coses, de vegades penso que massa, perquè tinc tendència a passar d'una a una altra, sempre hi ha quelcom que em capta l'atenció i em fa dedicar-hi temps. Per desgràcie el temps del qual disposem els humans és finit i sempre cal deixar alguna cosa desatesa.
  <br><br>
  Durant els meus inicis m'interessaven molt els projectes de <span class="highlight">vida artificial</span>: autòmats cel·lulars, simuladors de vida com "Tierra", algorismes evolutius i especialment virus informàtics. En vaig programar alguns (mai en vaig distribuir cap) i vaig estar en contacte amb gent del grup 29A, sobretot Wintermute, a qui vaig poder conèixer en persona durant una hackmeeting a Barcelona l'any 2000 i amb qui vaig fer amistat. De fet tots aquests coneixements sobre virus em van servir anys més tard, mentre treballava al projecte TV-WAN, per dissenyar el sistema de protecció anti-copia del producte.
  <br><br>
  També vaig passar per una fase de <span class="highlight">retro computació</span>. Veia bellesa en la simplicitat i originalitat de les computadores dels 70/80 i em vaig dedicar a col·leccionar-les i programar-les. Tant ordinadors com video consoles, com l'Atari 2600, el MSX, l'Amiga 600/1200 i d'altres. A finals dels 90 i principis dels 2000 era una afició molt barata, perquè ningú valorava aquestes màquines, te les podies trobar als encants per 4 duros o fins i tot a les deixalleries. Ara la cosa ha canviat i aquestes meravelles són considerades peces de col·leccionista.
  <br><br>
  <span class="highlight">L'electrònica</span> m'ha cridat l'atenció des que era petit, però a l'institut hi vaig començar a dedicar més temps, sobretot degut a l'influència d'un professor que hi vaig tenir que en sabia molt. Aquesta influència va ser el que em va fer decidir d'escollir Telecomunicacions en comptes d'Informàtica quan em va tocar anar a la universitat.
  <br><br>
  Més tard, ja a la universitat i principis de la meva vida professional, em vaig interessar molt per <span class="highlight">l'intel·ligència artificial</span>. Vaig seguir els treballs de Jeff Hawkins, "On Intelligence" i el projecte Numenta.
  <br><br>
  Durant tota la meva vida m'han agradat les <span class="highlight">ciències en general</span>, biologia i astronomia especialment.
  <br><br>
  Ja d'adult he parat més atenció a temes més humanistes, com les <span class="highlight">llengues</span>, amb una implicació militant en la protecció del català i l'occità. També m'he dedicat a escriure en català, en teniu algunes mostres en aquest mateix web a la secció <a class="link" href={{ site.data.paths.writings }}>{% t titles.writings %}</a>.
  <br><br>
  En els últims anys he anat fent un viratge a la meva carrera professional, cap a la <span class="highlight">ciència de dades</span>. Vaig començar a estudiar un màster en ciència de dades a la UOC i a llegir publicacions especialitzades com KDnuggets. També estic treballant a estones lliure en diversos projectes amb la idea de crear una altra empresa que tingui a veure amb la ciència de dades.
</fieldset>

<div class="v_separator"></div>

<fieldset class="special_square" id="actualment">
  <legend class="square_title">Actualment</legend>
  Al desembre del 2019 va néixer la meva primera filla, la <span class="highlight">Mar</span>. Així que la meva principal ocupació actualment és ser pare, cosa que m'omple de felicitat, tot i ser a voltes esgotador.
</fieldset>